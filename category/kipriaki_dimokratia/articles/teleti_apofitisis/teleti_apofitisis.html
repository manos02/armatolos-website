<!DOCTYPE html>
<html lang="el">
<head>
    <meta charset="UTF-8">
    <title>Τελετή Αποφοίτησης 84ου ΣΥΚ στην Κύπρο</title>
    <meta name="viewport" content="width=device-width, initial-scale=1">
    <link rel="stylesheet" href="/../../../styles.css">
</head>
<body>

    <img src="../../../../images/cover-image.jpg" alt="Cover Image" class="cover-image">

    <div class="home-container">
        <nav id="main-nav-menu" class="main-nav-menu"> 
            <ul id="menu-armatolos" class="menu">
                <li class="nav-item">
                    <a href="../../../index.html">ΑΡΧΙΚΗ</a>
                </li>
                <li class="nav-item">
                    <a href="../../greece/greece.html">ΕΛΛΑΔΑ</a>
                </li>
                <li class="nav-item">
                    <a href="../../cyprus/cyprus.html">ΚΥΠΡΟΣ</a>
                </li>
                <li class="nav-item">
                    <a href="../special-forces/special-forces.html">ΕΙΔΙΚΕΣ ΔΥΝΑΜΕΙΣ</a>
                </li>
            </ul>
        </nav>
        
        <div class="content-wrapper">
            <article class="centered-article">
                <header>
                    <h1 class="article-title">Τελετή αποφοίτησης 84ου ΣΥΚ στην Κύπρο</h1>
                </header>
                
                <hr> <!-- horizontal rule (line) that separates content sections -->

                <p>
                    Στις 24 Μαΐου πραγματοποιήθηκε στην Ναυτική Βάση Ευάγγελος Φλωράκης στο Μαρί η τελετή αποφοίτησης των νέων υποβρύχιων καταστροφέων του 84ου Σχολείου Υποβρυχίων Καταστροφών (ΣΥΚ) της Μονάδας Υποβρυχίων Καταστροφών (ΜΥΚ) της Εθνικής Φρουράς, στην παρουσία του υπουργού Άμυνας Βασίλη Πάλμα και του αρχηγού ΓΕΕΦ Αντιστράτηγου Γεώργιου Τσιτσικώστα.
                </p>
                <p>
                    Η φετινή τελετή συμπίπτει με τα εξηντάχρονα της ίδρυσης της ΕΦ τον Ιούνιο του 1964, αλλά και τα εξηντάχρονα από το 1ο ΣΥΚ που πραγματοποιήθηκε το 1964 στο Στρατόπεδο «Γρηγόρη Αυξεντίου» στην ακτή Golden Coast της κατεχόμενης Αμμοχώστου. Όπως ανέφερε στην προσφώνηση του ο διοικητής της Μονάδας, από το 1964 μέχρι σήμερα πραγματοποιήθηκαν 84 Σχολεία από τα οποία αποφοίτησαν, συνολικά, 763 υποβρύχιοι καταστροφείς (ΥΚ/Τ).
                </p>
                <p>
                    Τόσο ο αριθμός των σχολείων που πραγματοποιήθηκαν όσο και ο αριθμός των βατράχων που αποφοίτησαν είναι εντυπωσιακός για τα δεδομένα της Διοίκησης Ναυτικού και της ΕΦ. Η επίμονη προσπάθεια παραγωγής βατραχανθρώπων, υποδεικνύει τη σημασία που αποδίδει η ΕΦ στη διεξαγωγή αμφίβιων ειδικών επιχειρήσεων, ενώ τα τελευταία χρόνια, η συμμετοχή της ΜΥΚ σε διμερείς και πολυμερείς ασκήσεις στην Κύπρο και το εξωτερικό, με αντίστοιχα τμήματα όπως οι US Navy SEALS, έχει αυξηθεί κατακόρυφα.
                </p>
                <p>
                    Δεν είναι άλλωστε τυχαία η αναβάθμιση των εξοπλιστικών προγραμμάτων της Μονάδας, η οποία το τελευταίο διάστημα παρέλαβε νέα σκάφη ανορθόδοξου πολέμου (ΣΑΠ), σύγχρονο οπλισμό και νέα καταδυτικά μέσα, ενώ σύντομα αναμένεται η περεταίρω ενίσχυσή της με σύγχρονο επικοινωνιακό υλικό και οπλισμό.
                </p>
                <p>
                    Η σημερινή αποφοίτηση των δέκα νέων ΥΚ/Τ είναι το επιστέγασμα μιας εξαιρετικά απαιτητικής διαλογικής, εκπαιδευτικής και επιχειρησιακής διαδικασίας κατά την οποία συμμετείχε σημαντικός αριθμός εθελοντών υποψηφίων, οι οποίοι όμως, λόγω των πολύ υψηλών απαιτήσεων της Μονάδας, δεν κατάφεραν να ολοκληρώσουν το Σχολείο. Συνήθως, όπως ανέφερε ο διοικητής της ΜΥΚ, το ποσοστό των επιτυχόντων είναι περίπου 10%, ενώ στελέχη της Μονάδας θεωρούν ότι η φετινή αποφοίτηση δέκα νέων ΥΚ/Τ είναι σπάνια, αφού συνήθως ο αριθμός των επιτυχόντων είναι μικρότερος.
                </p>
                <p>
                    Σε μια εποχή όπου, παγκοσμίως, το προσωπικό των μονάδων ειδικών επιχειρήσεων είναι αποκλειστικά μόνιμο ή συμβασιούχο, το εύλογο ερώτημα που προκύπτει αφορά τη συμμετοχή κληρωτών 14μηνης θητείας σε μια τόσο κοπιώδη και απαιτητική διαδικασία για την Μονάδα, όταν ήδη δέκα μήνες υπηρεσίας έχουν επικεντρωθεί αποκλειστικά στην εκπαίδευση τους, ενώ ο ωφέλιμος χρόνος παραμονής στην ΜΥΚ, πριν την απόλυση τους, περιορίζεται σε τέσσερις μήνες.
                </p>
                <p>
                    Η ανάγκη προκύπτει, αφενός, από το περιορισμένο μέγεθος της συγκεκριμένης Μονάδας που στελεχώνεται από σχετικά μικρό αριθμό μόνιμου προσωπικού, δηλαδή, αξιωματικούς, Μόνιμους Υπαξιωματικούς, Συμβασιούχους Υπαξιωματικούς (ΣΥΠ) και Συμβασιούχους Οπλίτες (ΣΥΟΠ), και αφετέρου από την ανάγκη διατήρησης ικανού αριθμού εφεδρικών ομάδων ανορθόδοξου πολέμου (ΟΑΠ) από επιστρατευμένο προσωπικό, λόγω των απαιτήσεων του θεάτρου επιχειρήσεων στην Κύπρο και την Ανατολική Μεσόγειο.
                </p>
                <p>
                    Λαμβάνοντας υπόψη και τα ηλικιακά όρια που απαιτούνται για το προσωπικό των μονάδων ειδικών επιχειρήσεων, η Μονάδα και η Διοίκηση Ναυτικού, όπως και το ΓΕΕΦ και το ΥΠΑΜ, θα πρέπει να προβληματιστούν αν η συνέχιση της συγκεκριμένης πρακτικής, τα τελευταία εξήντα χρόνια, είναι πραγματικά αποτελεσματική από πλευράς σχέσης κόστους και οφέλους.
                </p>
                <p>
                    Η ανάλωση πολύ μεγάλης προσπάθειας (χρόνου, κόπου, προσωπικού, και πόρων) εκ μέρους της ΜΥΚ για την παραγωγή κληρωτού προσωπικού εξαιρετικά υψηλών επιχειρησιακών δυνατοτήτων, θα έπρεπε να τυγχάνει μεγαλύτερης αξιοποίησης από την ΕΦ. Δηλαδή, ως προϋπόθεση για τη εθελοντική συμμετοχή κληρωτών στη ΣΥΚ, θα έπρεπε να περιλαμβάνεται η αξιοποίηση των επιτυχόντων για μεγαλύτερο χρονικό διάστημα, πέραν των τεσσάρων μηνών που απομένουν, υπό ημιεπαγγελματικό καθεστώς ανάλογο με αυτό των ΣΥΟΠ.
                </p>
                <p>
                    Δηλαδή, οι νέοι ΥΚ/Τ, με τη συμπλήρωση του χρόνου θητείας των 14 μηνών στη ΜΥΚ, να έχουν, υποχρεωτικά ή εθελοντικά, τη δυνατότητα υπηρεσίας στην Μονάδα, για επιπλέον 12 ή 24 μήνες, ως οπλίτες ειδικής υπηρεσίας, οι οποίοι θα αμείβονται όπως οι ΣΥΟΠ της Μονάδας και θα λαμβάνουν επιπλέον το καταδυτικό επίδομα ή άλλα ωφελήματα που λαμβάνουν τα μόνιμα στελέχη.
                </p>
                <p>
                    Η υιοθέτηση τέτοιας πρακτικής θα πρέπει να μελετηθεί προσεκτικά, αφού ανάλογη ανάλυση της σχέσης κόστους και οφέλους στον ιδιωτικό τομέα, θα οδηγούσε στη λήψη τολμηρών μέτρων, με ανάλογα ωφελήματα για το προσωπικό, ώστε να αυξηθεί η αποτελεσματικότητα ενός οργανισμού ειδικών απαιτήσεων όπως η ΜΥΚ.
                </p>
                <p>
                    Κατά την τελετή παρουσιάστηκε, σε στατική έκθεση, μέρος του εξοπλισμού και των υλικών που διαθέτει και επιχειρεί η Μονάδα, και ορισμένα από αυτά είναι ιδιαίτερα ενδιαφέροντα:
                </p>
                <ul>
                    <li>Νέες καταδυτικές συσκευές κλειστού κυκλώματος BC Jacket Black της Ιταλικής Siel</li>
                    <li>Ιταλικής κατασκευής υποβρύχια οχήματα προώθησης δύτη (DPV) Suex XJ14, τα οποία αναπτύσσουν υποβρυχίως ταχύτητα 70 μέτρων το λεπτό, έχουν εμβέλεια 15 χλμ. και μέγιστο επιχειρησιακό βάθος 200 μέτρων.</li>
                    <li>Υποπολυβόλα ΜΖ-9 της Ιταλικής ΕΜΤΑΝ διαμετρήματος 9x19 χιλ.</li>
                    <li>Αμερικανικές διόπτρες νυκτερινής παρατήρησης AN/PVS-31D επί κράνους.</li>
                    <li>Διόπτρες παρατήρησης νυκτός ARGUS LW NX-122B επί κράνους.</li>
                    <li>Ψηφιακές τερματικές συσκευές ταχείας μεταβίβασης δεδομένων TRC 9710 A3 της γαλλικής Thomson CSF.</li>
                    <li>Θερμικές συσκευές παρατήρησης NYXUS Bird.</li>
                </ul>
            </article>
        </div>
    </div>

</body>
</html>
